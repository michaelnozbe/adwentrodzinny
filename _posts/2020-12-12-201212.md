# Poszukiwanie światełka

Adwent jest czasem drogi z ciemności do światła. Przypomina o tym, że ludzie przez wieki oczekiwali Zbawiciela, który miał się stać Światłością świata. Prowokuje też do tego, aby sobie zadać pytanie co albo kto jest światłem mojego życia?

Dzisiaj pobawimy się w poszukiwanie światła. Zadanie nie jest łatwe. Wymaga trochę odwagi, wytrwałości i przygotowania.

Zabawę najlepiej rozegrać w ciemnym miejscu np. parku lub lesie. Rodzic-organizator umieszcza w sobie wiadomym (dość widocznym miejscu) światełko. Może być to lampion, latarka lub osłonięta przed wiatrem świeczka. Następnie wraca do reszty rodziny i daje ogólną wskazówkę, w którą stronę wyruszać. Rodzina idzie razem w ciemności wypatrując światła. Nie używamy latarek, bo wtedy światełko trudniej zobaczyć. Zadanie jest następujące – dojść do światła!

![Zdjęcie](/img/2020-12-12.jpg)

## Plan B - wersja domowa (np. w razie kwarantanny)

Gasimy w domu wszystkie światła i chwilę siedzimy w ciemności. Rozmawiamy, jak wyglądałoby życie bez światła. Następnie zapalamy małą świeczkę lub lampkę. Patrzymy jak oświetla ona pomieszczenie. Nawet małe światło powoduje, że możemy się poruszać, funkcjonować.

