# Porozmawiajcie o tym, czym jest Adwent

Być może słyszałeś jedną z definicji Adwentu, która mówi, że jest on czasem oczekiwania. Warto więc, już na samym początku tego okresu zastanowić się wspólnie z dziećmi, na co my tak naprawdę czekamy.

Wskazówką w tym może być z kolei samo słowo Adwent, które pochodzi od łacińskiego „adventus”, czyli przyjście.

Sumując te dwie definicje wychodzi nam więc, że czekamy na przyjście.

A ponieważ zaraz po Adwencie obchodzimy święta Bożego Narodzenia, to możemy wnioskować, że Adwent to okres oczekiwania na świętowanie kolejnej rocznicy urodzin Jezusa.

I jest to prawda, ale w Adwencie przypominamy sobie także, że jako chrześcijanie, pełni nadziei, oczekujemy na ponowne przyjście Jezusa na końcu świata.

Rozmawiając dziś z dziećmi o tych dwóch wymiarach Adwentu, spytaj czy lubią na coś czekać i co czują, gdy czekają na coś wspaniałego, na przykład na swoje własne przyjęcie urodzinowe. Czy czekają na to wydarzenie z lękiem, czy może z nadzieją, że będzie dobrze?

I zastanówcie się wspólnie, jak my dzisiaj powinniśmy czekać na ponowne przyjście Jezusa. 

Może zainspiruje Cię krótki film [Szukając Nadziei](https://www.youtube.com/watch?v=-e61nMgZarQ) z Franciszkańskich rekolekcji internetowych:

{% include video.html id="-e61nMgZarQ" %}

## Co na jutro?

Na jutrzejszą aktywność prosimy już o przygotowanie następujących materiałów: słoik,  kolorowa bibuła, sznurek, drucik, świeczka, klej, nożyczki i ołówek.
