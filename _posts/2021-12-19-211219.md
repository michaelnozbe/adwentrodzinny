# Bardzo leniwy niedzielny poranek w piżamach

Przed nami ostatnia niedziela przed Świętami Bożego Narodzenia. Proponujemy tą niedzielę uczcić błogim lenistwem. Nie biegajcie za prezentami, nie załatwiajcie żadnych spraw. Do kościoła pójdźcie może trochę później niż zwykle.

Do południa zostańcie w piżamach!

![Poranek](/img/2020-12-20.jpg)

## Śniadanie…

Zróbcie na śniadanie gofry lub grzanki. Lub popcorn. A co tam! Albo jajecznicę dla wszystkich domowników.

Przygotujcie kawę i herbatę i spotkajcie się w sypialni rodziców wraz z dzieciakami. Czas na śniadanie w łóżku.

## …w łóżku?

Zróbcie wspólne pogaduchy. O najfajniejszych wspomnieniach z poprzednich świąt. O reszcie rodziny, której w tym roku ze względu na pandemię nie będziemy mogli gościć na wigilii. O tym jak nam mija ten Adwent. O planach i marzeniach na kolejny, miejmy nadzieję mniej zawirusowany, rok!

Miłej, spokojnej i bardzo leniwej niedzieli!

## Co na jutro?

Po takim leniuchowaniu, jutro będzie czas na kolejną aktywność manualną. Będą potrzebne: kartonik po butach, klej, kredki/flamastry/farby, nożyczki i bibuła.

## Ostatnia niedziela adwentu!

Dzisiaj jest już ostatnia niedziela adwentu, więc zachęcamy do zapalenia ostatniej świeczki w Waszym [wieńcu adwentowym](/wieniec/).

![Wieniec](/img/adwent-4.jpg)
