# Poznajemy Jana Chrzciciela

Znacie historię tego człowieka, który całe życie spędził “w cieniu” sławnego kuzyna (Jezusa)? Czy nam łatwo zająć ostatnie miejsce przy stole? Żyć “w cieniu”?

![Zdjęcie](/img/2021-12-13.jpg)

## Opowiedzcie dzieciom historię Jana Chrzciciela

Elżbieta pochodziła z rodu Aarona, a jej mąż Zachariasz był kapłanem. Oboje byli już w podeszłym wieku i modlili się o potomstwo, bo dla Boga nie ma nic niemożliwego. 

Archanioł Gabriel ukazał się Zachariaszowi i powiedział:

> “Żona twoja, Elżbieta, porodzi ci syna i dasz mu imię Jan i stanie się on dla ciebie radością i weselem, bo będzie wielkim przed Panem. Wina i innych podobnych napojów pić nie będzie. Duch Święty go napełni, a wielu synów izraelskich nawróci do Boga." (Łk 1, 13-16)

Zachariasz niedowierzał Aniołowi, wskutek czego przestał mówić.

Kiedy Elżbieta była w szóstym miesiącu ciąży, odwiedziła ją Maryja. Elżbieta pierwsza rozpoznała swoją kuzynkę jako przyszłą matkę Jezusa, Zbawiciela. Na jej widok powiedziała:

> “Błogosławiona jesteś między niewiastami i błogosławiony jest owoc Twojego łona. A skądże mi to, że Matka mojego Pana przychodzi do mnie? (Łk 1, 42-43)

Maryja pozostała u Elżbiety, pomagając jej aż do czasu rozwiązania. Dokładnie pół roku przed Jezusem na świat przyszedł Jan.

Niedługo później Herod wydał rozkaz zamordowania wszystkich chłopców w Betlejem do lat dwóch. Elżbieta ukryła się z synem w górach. Zachariasz został zamordowany przez żołnierzy Heroda, nie chciał wyjawić miejsca pobytu rodziny. Elżbieta zmarła niedługo po mężu. 

Jan został sierotą, uciekł na pustynię, wyrzekł się stanu kapłańskiego po swoim ojcu i żył w ubóstwie. “Żywił się miodem i szarańczą”. Był pustelnikiem, zgłębiał modlitwę. 

Po ukończeniu 30 lat zaczął nauczać o przyjściu Jezusa, głosił Ewangelię i udzielał chrztu nawrócenia. Niektórzy jego uczniowie zostali apostołami Jezusa. Jan chrzcił w wodach Jordanu, przychodzili do niego mieszkańcy Jerozolimy, Judei i okolic. Był bardzo znanym prorokiem, który wskazywał na Jezusa, żył w jego czasach i dawał o nim świadectwo.

Jan Chrzciciel doskonale rozumiał swoje posłannictwo:

> ”Ja was chrzczę wodą dla nawrócenia; lecz Ten, który idzie za mną, mocniejszy jest ode mnie; ja nie jestem godzien nosić Mu sandałów. On was chrzcić będzie Duchem Świętym i ogniem” (Mt 3, 11)

Jan przedstawiał Jezusa jako Baranka Bożego, który gładzi grzechy świata, czyli całe zło oddzielające nas od Boga. 

Pewnego dnia przyszedł do Jana Jezus i poprosił o chrzest! Kiedy Jezus wyszedł z Jordanu po chrzcie, głos z Nieba rozległ się i oznajmił:

> “On jest moim Synem umiłowanym, którego sobie upodobałem”. (Mt 3, 17)

Po chrzcie Jezus udał się na pustynię, gdzie był poddany kuszeniu przez diabła.

Jan trafił do więzienia za to, że wypominał publicznie haniebne czyny tetrarchy Heroda.Ostatnie dni przed okrutną śmiercią, Jan spędził w więzieniu, gdzie doświadczył próby wiary. 

Jezus dowiedziawszy się o wątpliwościach Jana, błogosławił go, mówiąc, “Szczęśliwy jest ten, kto we Mnie nie wątpi”. “Nie ma większego człowieka od Jana Chrzciciela”.
 
Jan został ścięty.

Po śmierci Jana, Jezus dokonał cudu rozmnożenia chleba i ryb, aby wykarmić cały lud, który za Nim poszedł.

Jan Chrzciciel przypomina nam, że  nie ma innego zbawienia niż przez Jezusa.

- Modląc się - rozmawiajmy z Jezusem.
- Idąc do kościoła - idźmy na spotkanie z Jezusem.
- Spowiadając się - prośmy o przebaczenie, tak jak Jezus prosił o chrzest Jana, aby zacząć przełom w życiu na ziemi.

W innych ludziach dostrzegajmy oblicze Jezusa.